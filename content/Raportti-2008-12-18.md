+++
Date = "2021-02-06T17:17:25.525Z"
Title = "Raportti-2008-12-18"
Description = "Raportti-2008-12-18"
Luokat = ["Tapahtumat"]
+++

Porixi-tapaaminen 2008-12-18
----------------------------

Kaksi henkeä paikalla, Tapio ja Ilkka. Muu porukka varmaan joulusiivosi.

Keskusteltiin tammikuun tietokoneenkäyttökurssista. Pohdittiin niitä
kohtia jotka olisi huomioitava jossain kohtaa kurssia, jotta
kurssilaisille tulisi sanottua miten tietokoneen käytössä pärjätään
suuremmitta katastrofeitta.

Tietoturvasta
-------------

Jos tietokoneessa on nettiyhteys, *palomuuri on oltava*. Parasta on
tarkistaa palomuurin tosiaan olevan käytössä. *Virustorjunta* pitää olla
käytössä. *Haittaohjelmien poistajan* pitää olla käytössä. Lisäksi
näiden kaikkien *pitää olla päivitetty*, ja mieluiten siten että
päivitykset noudetaan ja asennetaan automaattisesti.

Palomuuri voi olla myös *ADSL- tai kaapelimodeemissa*. Tämä antaa
lisäturvaa, koska nettiyhteydessä on palomuuri käytössä vaikka
tietokoneen oma palomuuriohjelma olisikin jostain syystä otettu pois
käytöstä. Esimerkiksi asennuksen aikana palomuuri käynnistyy ehkä vasta
kun asennus on valmis, eli pöpöt voivat tulla koneeseen jo ennen kuin
koneen palomuuriohjelmaa pääsee käynnistämään. Haittaohjelma voi sitä
paitsi ottaa palomuurin pois päältä, mutta modeemin palomuuria se ei
ainakaan niin helposti saa pois käytöstä.

### Päivityksistä

Jos päivitykset noudetaan automaattisesti *tiettyyn kellonaikaan*, pitää
kellonajan olla semmoinen jona tietokone on käynnissä. On syytä
tarkistaa ettei viimeisestä päivityksestä ole liian kauaa. Päivitykset
olisi parasta tehdä ainakin kaksi kertaa viikossa.

### WLAN salaus

Jos käytetään langatonta tukiasemaa, eli WLAN tai Wireless LAN, on
otettava salaus käyttöön. Muuten kuka tahansa voi kuunnella verkon
liikennettä. Lisäksi naapurit 100 metrin säteellä voivat käyttää samaa
tukiasemaa, eli mennä nettiin sinun nettiyhteyttäsi käyttäen.

Sammuta siististi
-----------------

Tietokonetta ei saa sammuttaa irroittamalla töpseli seinästä.
Sovelluksien tiedostot on suljettava ja ajettava käyttöjärjestelmä
siististi alas. Käyttöjärjestelmä osaa sammuttaa sähköt koneesta, eli
useimmiten ei virtanappulaan tarvitse koskea.

Mikäli kone on niin jumissa ettei sitä saa sammutettua ohjelmallisesti,
eli edes Control-Alt-Del ei toimi, koitetaan pitää virtanappulaa viisi
sekuntia pohjassa. Useimmat koneet sammuvat tällöin, ja tämä on
helläväraisempi tapa kuin töpselin irroittaminen.

*Johtoja ei saa irroittaa eikä kytkeä* virran ollessa päällä. Tästä on
poikkeuksena:

-   USB
-   läppärin virtajohto

Tietokoneessa jotkut liittimet ovat ruuveilla tai muilla mekanismeilla
kiinni. Tämä on tehty, koska niiden liittimien irtoaminen virran ollessa
päällä vahingoittaa laitetta erityisen paljon.

Selain
------

Windowsia käytettäessa selaimeksi kannattaa asentaa joku muu kuin
Internet Explorer. Firefox on suosittu, ja ihan hyvä. Windowsissa on
silti päivitettävä Internet Explorerkin, koska Windows itse käyttää sitä
joka tapauksessa ja Internet Explorerissa on paljon tietoturva-aukkoja.
Asenna siis Internet Explorerin uusin versio ja siihen päivitykset,
mutta vaihda oletusselaimeksi Firefox ja käytä pelkästään Firefoxia
paitsi silloin kun Windows itse pakottaa käyttämään Internet Exploreria.

Linuxissa Firefox on valmiiksi ja voi olla oletusselaimenakin. Jos ei
ihan Firefoxia ole, niin joku muu Mozillaan pohjautuva selain kuitenkin.

USB-muistit
-----------

USB-muistia käytettäessä on muistettava, että vaikka se liitetään
automaattisesti kytkettäessä, ei muistia saa irrottaa noin vain. Se
pitää irroittaa ohjelmallisesti, Windows-koneissa työkalupalkissa on
toiminto "irroita turvallisesti" ja sitä pitää käyttää. Windows
ilmoittaa kun laitteen voi turvallisesti irroittaa.

Vastaava pätee Linuxissa, Gnomessa klikataan hiiren kolmosnappulalla
työpöydällä olevaa muistin kuvaketta ja valitaan toiminto "irrota
taltio".

Palautuslevyt
-------------

Jos koneen mukana tuli palautuslevyt, eli asennus-CD tai vastaavaa, on
ne *huolella pistettävä talteen*. Jos palautuslevyjä tai asennuslevyjä
ei tullut, on ne tehtävä mieluiten heti kun tietokone on saatu, ainakin
ennen kuin koneen käyttöjärjestelmän on saanut sotkettua. Konepaketin
mukana pitäisi tulla ohjeet miten palautuslevyt tehdään tai muu tapa
palauttaa sekaisin mennyt käyttöjärjestelmä toimintakuntoon.

Myös konepaketin mukana tulleet paperit ja ohjeet on pistettävä talteen.
Paperiohjeiden sijaan tai lisäksi saattaa paketissa tulla ohjeromppu,
sekin on pistettävä talteen. Erityisesti emolevyn käsikirjaa tarvitaan
jos konetta päivittää. Jos emolevyn käsikirjaa ei paketissa tule,
saattaisi olla hyvä ajatus noutaa se valmistajan webbisivulta ja
tulostaa paperille.

Jumittuneet ohjelmat
--------------------

Jos vain yksi sovellus on jumissa, ei ehkä tarvitse sammuttaa koko
konetta jos saa sen yhden sovelluksen poistettua.

Windowsissa paintetaan Control-Alt-Del jolloin käynnistyy
Tehtävänhallinta. Siinä näkee prosessit, joista usein se jumittunut vie
eniten suorittimen tehoa eli suoritin-sarakkeen mukaan järjestetyssä
listassa se on kärkisijoilla. Valitun prosessin voi lopettaa.

Linuxissa voi komennolla top katsoa eniten suoritintehoa vievien
sovellustein prosessinumeron sarakkeesta PID, ja komennolla kill -TERM
numero koittaa sen sammuttamista. Jos -TERM ei tehoa, voi komentaa kill
-KILL numero

Jos Linuxissa graafinen käyttöliittymä on niin jumissa ettei siinä voi
tehdä mitään, voi mennä konsoliin käyttämään komentoja top ja kill.
Konsoliin pääsee näppäilemällä Control-Alt-F1. Takaisin graafiseen
käyttöliittymään pääsee näppäilyllä Alt-F7.

--Taleman 19. joulukuuta 2008 kello 16.37 (EET)

Jälkeenpäin lisätty
-------------------

1.  Tulostaminen.
2.  Valokuvat kamerasta.


