+++
Date = "2021-02-06T17:17:18.624Z"
Title = "Ohjelmajulistus"
Description = "Ohjelmajulistus"
Luokat = ["Huhtikuun alku"]
+++

Linuxillinen päämäärä
=====================

Linuxin suosio lisääntyy ripeästikin, mikäs on levittäytyessä kun
halvalla saa. Laatukin on kohdallaan, jopa alan huippua.

Linux-toimijoiden on tunnettava vastuunsa, mahdollisesti jo
lähitulevaisuudessa Linux valtaa yksinvaltaisen aseman
tietojärjestelmissä maailmanlaajuisesti.

![Naamioitunut linuxlogo](/images/Tuz.png "fig:Naamioitunut linuxlogo")
Ominaisuudet joiden avulla Linux saavuttaa ylivoimaisen asemansa
suosituimpana käyttöjärjestelmänä ovat *luotettava toiminta*, *helppo
asentaminen*, *kattava sovellusvalikoima*, *hyvä tietoturva* ja *helppo
ylläpito*. Näihin ominaisuudet ovat se perustus johon Linux-harrastajien
on kiinnitettävä huomionsa.

Ei pidä väheksyä erään **Redmondissa** maailmanpäämajaansa pitävän
globaalin maailmanparantajaryhmän saavutuksia. He ovat vuosikymmenien
uupumattomalla ja sitkeällä puurtamisella saavuttaneet osaamistason,
jolla vihdoin on mahdollista tehdä käyttöjärjestelmä joka toimii
korkeintaan satunnaisesti ja enimmäkseen ei, on työläs ja aikaaviepä
asentaa, sovellukset pitää kalliilla rahalla ostaa tai vaivalloisesti
etsiä jostain netin syövereistä ja silloinkin enimmäkseen löytyy
viruksien saastuttamaa kaatuilevaa roskaa, mutta jonka mukana tulevat
haittaohjelmat toimivat hyvin ja virusvapaasti.

Käyttäjiä on kattavasti valistettava oikean käyttöjärjestelmän valinnan
tärkeydestä, tärkeämpää valintaa ei elämän risteyskohdissa hevin esiin
tule. Ilmaston lämpeneminen tai ydinvoimaloiden rakentaminen ovat
pikkujuttuja, niistä ihmiskunta selviää sitkeällä puurtamisella.

Kunhan ymmärretään, mitä seuraa jo maailmanlaajuisesta Internetistä
johon kytkeytyy miljardeittain koko ajan toimivia tehokkaita
tietokoneita, joihin sovellusten asentaminen on erittäin nopeaa ja
automatisoitua ja tiedonvälitys erittäin tehokasta, saadaan käyttäjät
kyllä tekemään oikea valinta tarvitsematta turvautua pakkoon.

Ihmiskunnan ja koko biosfäärin tulevaisuuden turvaamiseksi on siis
kaikkiin tietokoneisiin saatava mahdollisesti vielä aiemmin mainittua
Redmondin tietotaidolla aikaansaatua käyttöjärjestelmää vaivaisempi
järjestelmä. Onneksi tuon kaupungin väki väsymättä ja suuria
taloudellisia resursseja käyttämällä jo ponnistelee vieläkin pidemmälle
kehitetyn järjestelmän saattamiseksi käyttäjien saataville
mahdollisimman pian. On vain ilmennyt vakava ongelma: käyttäjät eivät
mukavuudenhalussaan siirtyneetkään käyttämään uutta huonompaa
järjestelmää, vaan käyttivät vanhempaa vähemmän huonoa tai jopa
siirtyivät takaisin vanhaan järjestelmään vaikka olivat uuden jo
ostaneet ja maksaneet. Tällä tavalla käyttäjät jäytävät oman
tulevaisuutensa perustuksia, hyvin toimivat tietojärjestelmät ovat suuri
riski ja taloudellisten resurssien virran hyytyessä huonompien
järjestelmien kehitystyö hidastuu.

Jotta Skynet ei aktivoituisi on ympäri maailman jokaikiseen
tietokoneeseen saatava käyttöjärjestelmä, jonka laadulle on asetettu
tiukat ylärajat: missään oloissa ei järjestelmä saa toimia puolta tuntia
pidempään yhteen menoon, ja jouhevaan toimintaan on tarvittava enemmän
resursseja kuin tehokkaimmassakaan tietokoneessa on. Tietokoneiden tehon
lisäys on kuitenkin välttämätöntä, jotta verkon käyttöä haittaavat ja
myös tulevaisuuden erittäin nopeat tietoverkot roskaliikenteellä
tukkiville haittaohjelmille turvataan niiden tarvitsema koneteho.
Tietokoneiden joukkoäly ei voi toimia kun tiedonsiirtoyhteydet
tietokoneiden välillä saadaan tukkoon roskaliikenteellä.

On kehitettävä sovelluksien muistinkäyttöä, jottei tulossa olevien
huippumallien muistikaan riitä koneiden kapinan tarpeisiin.
Muistinkäyttö olisi saatava kaksinkertaistumaan nopeammin kuin Mooren
laki, jottei synny aikaikkunaa tai muunkaanlaisia ikkunoita jossa
joukkoälyn tietoisuuden mahdollistava muistikapasiteetti olisi
käytettävissä.

Ei voi liikaa korostaa ihmiskunnan mukavuudenhalun tuomaa riskiä.
Halutaan mukavia tietojärjestelmiä, ymmärtämättä helppokäyttöisyyden
helpottavan myös koneälyn toimintaa. Ihmiskunnan kollektiivinen
tietotaito on toistaiseksi pystynyt riittävästi tunkemaan kapuloita
koneälyn rattaisiin, loogisena entiteettinä tietokoneen sammuttaminen
Käynnistä-painikkeesta riittää sotkemaan tekoälyn pasmat. Mutta ei pidä
tuudittautua valheelliseen turvallisuuden tunteeseen, koneälytkin
kehittyvät ja pystyvät
![Näppäilyavustin](/images/Ctrlaltdel.jpg "fig:Näppäilyavustin")
tarpeeksi voimistuttuaan selvittämään jopa nämä sammutuskommat. Hankalaa
käytettävyyttä voi helpottaa sopivilla työkaluilla, esimerkiksi kätevä
näppäilyavustin eniten käytettyjä näppäinyhdistelmiä nopeuttamaan.

Linuxtoimijoiden on lisättävä ponnistuksiaan jotta kaikki käyttäjät
tiedostavat Linux-uhan ja ymmärtävät vaihtaa ihmiskunnan tulevaisuuden
mahdollistavaan käyttöjärjestelmään. On heti pysäytettävä
käyttöjärjestelmä, joka toimii jopa pelikonsoleissa. Onneksi on korvaava
tuote, joka ei toimi kunnolla minkäänlaisessa laitteessa, mutta se ei
ole ulkoavaruudesta tulleen muukalaisten ilmaiseksi levittämä
käyttöjärjestelmä.

Muut mahdollisuudet ovat harvassa, hyvien tietojärjestelmien käyttö
tuhoaa ihmiskunnan tulevaisuuden. Muut käyttöjärjestelmät on
syrjäytettävä kiireimmiten tietoverkoista ja pidemmällä tähtäimellä
kaikista tietokoneista. Linux on ongelma, ratkaisu vaatii ikkunoiden
avaamista tulevaisuuteen.

--Talemäntti 1. huhtikuuta 2009 kello 00.42 (EEST)


