+++
Date = "2021-02-06T17:17:23.440Z"
Title = "Raportti-2008-05-09"
Description = "Raportti-2008-05-09"
Luokat = []
+++

Porixi-tapaaminen 2008-05-09
----------------------------

Paikalla oli 8 henkeä, sivuttiin ennätystä. Ikäjakauma oli
poikkeuksellinen, mukana oli kaksi alle kouluikäistäkin. Onneksi pullat
ja munkit riittivät, ja yhden munkin söin vasta kotona.

Linux-esittely
--------------

Linux-esittelyyn oltiin tyytyväisiä, kävijöitä oli riittävästi jotta
tapahtumaa voidaan pitää onnistuneena. Esittelykoneen myyminen ei tunnu
onnistuvan, vaikutti esittelyssä käyneillä olevan jo Linux kotona eikä
tarvetta uudelle tietokoneelle. Jatkossa ehdotettiin paneuduttavan
systemaattisemmin Linuxin asentamisen esittelyyn, jospa se houkuttelisi
uusia käyttäjiä kun huomaa itsekin pystyvänsä noin helpon asennuksen
tekemään.

WLAN
----

Ilkan läppärillä testailtiin toimisiko WLAN. Kellään ei ollut Porin
kaupungin WLAN:in tunnuksia, eli ei päästy nettiin, mutta
signaalivoimakkuutta oli noin 50 % eli olisi ehkä toiminut. Toisaalta
ehkä ei toimi, koska ei päästy salasanojen kyselyvaiheeseen. WLAN
pitäisi toimia nurkan takana Pohjoispuistossa. Mahdollisesti käymällä
puistossa avaamassa yhteys se jatkaisi toimintaa sisällä kahvilassa.
Lopputulema oli kuitenkin, ettei kahvilatapaamisessa välttämätöntä
tarvetta nettiyhteydelle ole. Joskus se olisi kyllä hyödyllinen.

Tapaamisia muualla?
-------------------

Mietittiin voisiko tapaamisia olla muuallakin kuin Leenan Kahvilassa.
Kirjastoa ehdotettiin, siellä kun olisi WLAN (ainakin jos hakee
Höövelistä kaupungin WLAN:iin tunnukset). Pitäisi olla semmoinen paikka
jossa äänekäskin keskustelu on hyväksyttävää. Osuuskunta Satatuulen
toimistolla voidaan myös kokoontua, siellä on tietokone ja nettiyhteys.

Kesällä voisi olla Kirjurinluodossa, tosin säävarauksella.
Kirjurinluodossa on nuotiopaikkakin, sinne voi tilata halot jostain,
pitää selvittää mistä.

Tänä kesänä ei näillä näkymin ole kesätaukoa, jatketaan
kuukausitapaamisilla toistaiseksi.

### Porixin Linuxpöytä

Keskusteltiin Ilkan ehdotuksesta epämuodollisesta Linux-neuvonnasta
Kauppahallin Kahvituvassa. Ehdotuksia:

-   Kerran kuukaudessa
-   lauantaina kello 12 - 14
-   torstaina kello 15 - 17
-   ruohonjuuritason neuvontaa
-   Porixin ilmoitustaulu Kahvitupaan
-   Yhteystiedot neuvottavilta kannattaa pyytää (muttei vaatia)

Sovittiin viikolla 20 kokeiltavan sekä torstai- että lauantaipäivää,
katsotaan kokemuksesta kumpi toimii paremmin. Lauantaina voi olla
Kahvituvalle kaupallisesti epäedullista luovuttaa yksi pöytä
neuvontakäyttöön, torstaina ei iltapäivällä ole enää tungokseen asti
kahvittelijoita.

Pikaisella kiinnostuskyselyllä löytyi aktiivisuutta, paikalla olisi hyvä
olla kaksi Porixin edustajaa jotta voidaan keskustella keskenään jos ei
neuvottavia satu paikalle.

Linuxista teemanäyttely
-----------------------

Kirjastoon voisi tehdä teemanäyttelyn Linuxista, tarvittaisiin jonkun
verran materiaalia näytettäväksi. Linux- ja vapaat ohjelmat -aiheisia
T-paitoja, tarroja, mukeja, pinsejä, julisteita, lehtiä, kirjoja yms.
Tietokone jossa pyörii sopiva esittely. Ideoitavaa jää vielä tehtäväksi.

Keskustelua
-----------

Äänikorteista ja niiden Linux-tuesta. Uusiin Creativen kortteihin ei
vielä ole Linux-ajureita.

Suomennostyöhön houkuteltiin väkeä, näin voi osallistua vapaiden
ohjelmien tekemiseen. Vaikka suomentaa Debian-jakelun paketteja,
kulkeutuu hyöty muihinkin vapaisiin jakeluihin kun Debianista voi noutaa
suomennetut merkkijonot.

Debianiin voi tehdä koodiakin, mutta tällöin vaaditaan jonkun verran
osaamista ja vaivannäköä. Ei tarvitse olla Debiankehittäjä saadakseen
koodiaan mukaan, riittää kun löytää sponsorin joka voi lähettää paketit
Debianiin. Joitakin linkkejä Debian-projektiin osallistumisesta:

-   [Tilastot
    lokalisoinneista](http://d-i.alioth.debian.org/l10n-stats/)
-   [Debian-kehittäjän nurkkaus](http://www.de.debian.org/devel/)
-   [Debian-kehittäjien työpurkki](http://www.de.debian.org/devel/todo/)
-   [Tekemättömiä töitä
    Debian-paketeissa](http://www.de.debian.org/devel/wnpp/)
-   [Debianin tiimit](http://wiki.debian.org/Teams)

GPG:n käytöstä ja avainten allekirjoituksesta keskusteltiin. Mikäli
GPG:n käyttäjiä on useampi voitaisiin allekirjoittaa toistemme avaimet.
Jos osallistuu vapaiden ohjelmien kirjoittamiseen tai suomentamiseen,
olisi allekirjoitettu GPG-avain hyvä olemassa jotta voi tunnistautua.

Bluray ei vielä taida toimia Linuxissa, vaikka Bluray elokuvia on jo
saatavilla.

Linuxin asennus siten että erillisen **/home**-levyosion tiedot
säilyvät. Ubuntu 8.04:llä on havaittu tässä olevan vaikeuksia, vaikka
tekee osiot itse ja valitsee ettei **/home**-osiolle tehdä
tiedostojärjestelmää. Ehkä pitää

-   jättää **/home** käyttämättä asennuksen aikana,
-   antaa asennuksen tehdä **/home** hakemisto ja sinne ensimmäisen
    käyttäjän kotihakemisto
-   tarvittaessa siirtää uuden käyttäjän kotihakemisto /home-osiolle
-   ja liittää **/home**-osio liitoskohtaan **/home** kun asennus on
    valmis.

EEE PC keskusteluttaa yhä. Kuulemma jossain oli hintana 400 €, mitä
pidettiin korkeana.
[Verkkokauppa.com](http://www.verkkokauppa.com/popups/prodinfo.php?id=19133)
ei ole vielä ilmoittanut hintaa.

--Taleman 10. toukokuuta 2008 kello 07.30 (EEST)


