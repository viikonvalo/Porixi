+++
Date = "2021-02-06T17:17:30.018Z"
Title = "Raportti-Linux-esittely-2008-04"
Description = "Raportti-Linux-esittely-2008-04"
Luokat = ["Esittely"]
+++

Porin kauppahalli
-----------------

Järjestettiin Ubuntun 8.04-version julkistuksen yhteydessä
Linux-esittely Porin kauppahallissa kello 10 - 14 lauantaina 26.
huhtikuuta. Kävijöitä oli päivän mittaan kiitettävästi, vain pari kertaa
oli hetki ilman että kukaan oli katselemassa. Mainostelu oli tehonnut,
osa kävijöistä oli huomannut tiedotuksen ja tuli varta vasten paikalle.

Pieniä vastoinkäymisiä oli. Se kone, jolla oli tarkoitus kirjoittaa
myytävät romput, ei lauantaina suostunut romppuja kirjoittamaan edes
romppuaseman vaihdon jälkeen. Lienee ohjelmistovika, ja demoefekti.
Opetus: kun laite on testattu toimimaan kuten pitää, ei siihen sen
jälkeen tehdä mitään muutoksia eikä edes asenneta yhtään päivitystä
ennen kuin tapahtuma on ohi.

Toinen vastoinkäyminen oli esittelykoneen huono myyntimenestys.
Tarkoitus oli myydä se muttei löytynyt ostajaa tapahtumassa eikä
tapahtuman jälkeen.

Numerotietoa kiinnostuneista on sen verran, että 11 Ubuntu-romppua kävi
kaupaksi yhden euron hintaan. Yksi kävijä osti sekä Ubuntun että
Edubuntun, siis yhteensä 10 rompunostajaa. Lisäksi saatiin kaksi euroa
lahjoituksina, joten nyt Porixilla on rahaa 13 € käytettäväksi
seuraavaan tapahtumaan, eli voidaan Porixin rahoilla ostaa romppuaihiot
ja kuoret niille.

Kauppahallissa ei ollut alle 20-vuotiaita linuxin käyttäjiä, paitsi
vanhempiensa mukana käyneitä alle kouluikäisiä. Heille olisi voinut
jakaa Ubuntu-tarroja, jos olisi hoksannut. Seuraavan tapahtuman paikaksi
voisi ajatella vaikka kirjastoa, siellä ehkä olisi nuorempaakin väkeä.
Toisaalta ne jotka kauppahalliin tulivat ja ostivat rompun, vaikuttivat
aidosti kiinnostuneilta aktiivikäyttäjiltä, joten kauppahalliakin voi
hyvänä esittelypaikkana pitää.

Myös neuvoja kyseltiin, näyttäisi olevan kysyntää kasvokkain
tapahtuvalle neuvonalle vapaista ohjelmista. Joka viikko ei
Linux-esittelyä jaksa järjestää, paitsi jos löytyy niin paljon tekijöitä
että oma vuoro tulee riittävän harvoin. Ilkka ehdotti linux-kahvittelua
vaikka Hallin Kahvituvassa kerran viikossa jonain arkipäivänä,
tämäntapaista voisi kehitellä tuomaan jatkuvuutta linux-neuvontaan.

--Taleman 6. toukokuuta 2008 kello 10.51 (EEST)


