+++
Date = "2021-02-06T17:17:22.414Z"
Title = "Raportti-2008-02-08"
Description = "Raportti-2008-02-08"
Luokat = ["Raportti"]
+++

Porixi-tapaaminen 2008-02-08
----------------------------

Paikalla oli ennätysmäärä eli kahdeksan henkeä. Keskustelu aaltoili
vilkkaasti.

### Lahti

[Lahti
ilmoittaa](http://www.digitoday.fi/data/2008/02/08/rss/20083975/66)
ottavansa käyttöön Live@EDU-työkalun, vempulan jonka Vanhanen sai
Seatlessa pistäytyessään. Vanhasen saamaa lahjaa on jo kritisoitu
lehtien palstoilla ja verkkokeskusteluissa. Syitä miksi Lahti ei voi
ottaa tuotetta käyttöönsä ovat

-   oppilaiden tasavertainen kohtelu
-   koulunkäynnin pitää olla maksutonta

Nämä siksi, että Live@EDU:a voivat kotoa käyttää vain ne oppilaat joilla
sattuu olemaan tietyn ohjelmistotuottajan käyttöjärjestelmä
tietokoneessaan. Oppilaita ei kohdella tasavertaisesti jos oma tai
vanhempien käyttöjärjestelmävalinta estää käyttämästä koulun tarjoamia
palveluita.

Koulunkäynnin pitää olla maksutonta, ei voida pakottaa koululaisia
hankkimaan käyttöönsä maksullisia ohjelmistoja jotta koulun tarjoamia
tietoverkossa käytettävissä olevia palveluita voi hyödyntää. Tämän
vaikeuden Lahti tosin voi voittaa antamalla jokaisen koululaisen
käyttöön tietokoneen jossa on valmiiksi asennettuina tarvittavat
ohjelmistot.

### Wiki

Porixilla on nyt käytössään Wiki, johon kaikki Porixilaiset (ja itse
asiassa muutkin) voivat tuottaa aineistoa. Aktiviteetti on toivottavaa.
Kirjoitusoikeuden saa rekisteröitymällä, homma on automaattinen eli
pitää vain vastata rekisteröitymisessä järjestelmän lähettämään
sähköpostiin ja sitten voi alkaa kirjoittamaan Wikiin.

### IRC

Verkkokeskustelulle on IRC-kanava \#porixi IRC-verkossa Freenode.
Kokouksessa väitin IRC-verkoksi OFTC, mutta olin erheellinen. Molemmissa
verkoissa on nyt kanava \#Porixi, mutta käytetään Freenoden kanavaa.

IRC-verkon Freenode kanavalla [\#linuxblondit](http://linuxblondit.org/)
on muutama Porixin jäsen idlailemassa.

### Ubuntu

Tilataan Porixin nimissä Ubunturomppuja, 15 kpl 7.10 CD ja 5 kpl 6.06
LTS CD. Tämmöinen määrä saataneen jaeltua ennen seuraavan version
julkistamista.

Huhtikuussa Ubuntu julkistaa version 8.04 LTS. Koska se on Long Term
Support -versio, julkistus voi myöhästyäkin. On siis vielä auki milloin
Porixin voisi järjestää julkistustilaisuuden. Paikaksi ehdotettiin
pääkirjastoa tai Kauppahallia.

Tilaisuutta varten voisi tehdä rompuille kansilehtiä itse poltettaviin
romppuihin. Heti julkistuspäivänä ei varmaankaan ole Ubuntulta tilatut
romput vielä tulleet, ja [XUbuntu](http://www.xubuntu.org/):a ei voi
tilata eli ne pitää joka tapauksessa polttaa itse. Ubuntu on jo sen
verran tehosyöppö että nuhapumpumpien koneiden käyttäjille on parempi
antaa XUbuntu.

Erheellisesti väitin tapaamisessa voitavan tilata myös 6.06 LTS
-romppuja. Eipä nykyään voikaan. Nekin pitää itse polttaa jos käyttöä
on. Itse asentaisin kyllä LTS-version ummikkokäyttäjälle, voisi paremmin
luottaa toimivuuteen. Tai asentaisin Debian GNU/Linuxin vakaan version.

Tilataan isompi kasa romppuja sitten kun 8.04 LTS on saatavilla.

### Porin Lyseo siirtyy Linuxiin

Kuulemma Porin Lyseo siirtyy Linuxiin ensi syksynä. Tästä olisi mukava
kuulla lisää, mahdollisesti viitteitä lehtikirjoituksiin? Tietääkö joku
asiasta jotta voisi kertoa lisää?

### Scribus

[Scribuksesta](http://www.scribus.net/) keskusteltiin. Lisäsin sen
mahdollisten teemailtojen aiheisiin.

### Webbisivutalkoo

Ideoitiin webbisivujen tekoa yhteistyönä. Hyviä ideoita löytyi, tässä
ydinkohtia:

-   Yksinkertainen sivu, mahdollisesti vain yksi sivu jossa kaikki
    oleelliset tiedot
-   Ehdotettu työkaluja MediaWiki, NVU eli Compozer ja Wordpress
-   Lisäksi HTML-lomake ja CGI-ohjelma joka päivittää sivun lomakkeesta.
    Salasanasuojaus.
-   Sivun päivittäminen sähköpostilla. Nörttimäinen ratkaisu.
-   Sivuja pitää olla helppo päivittää
-   Vain yksi päivittäjä, julkaisujärjestelmän toiminnallisuus
    yliampuvaa
-   Olisi hyvä jos ainoa tarvittava työkalu päivittämiseen on selain
-   Kävijätilasto olisi hyvä
-   Sivulle saatavilla äänestys
-   Karttalinkki

### AOP

[Avoimien Ohjelmien Päivä](http://turuxi.org/AOP2008) olisi Turussa
lauantaina 8. maaliskuuta. Jos on useampia kiinnostuneita voitaisiin
koettaa kimppakyydin järjestämistä.

### Seuraava tapaaminen

Oli pohdiskelua tapaamisista useammin kuin kerran kuussa, varsinkin jos
talkoo vaatii keskustelua. Seuraava tapaaminen sovittiin kuitenkin
vanhaan Porixi-tapaan 14. maaliskuuta. Keskustelua voi käydä
postituslistalla tai irkissä. Jos tarvetta on, pikaisen tapaamisen voi
sopia.

--[tale](/käyttäjä/Taleman "wikilink") 9. helmikuuta 2008 kello 06.29
(EET)
