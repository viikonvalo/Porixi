+++
Date = "2021-02-06T17:17:30.386Z"
Title = "Raportti-scribus-ilta-2008-07"
Description = "Raportti-scribus-ilta-2008-07"
Luokat = []
+++

Scribus-ilta
------------

### Tekninen toteutus

Koneena porixi, eli Ubuntu-esittelyssäkin ollut demokone, 2 GHz AMD
tuplaydin ja 2 Gt muistia, NVidia näytönohjain emolevyllä. Näyttönä 32
tuumainen litteä televisio. Näyttö oli hyvä, ainoa ongelma oli löytää
sopiva resoluutio ja säätää kuva käsin oikeaan kohtaan ruutua. Ubuntu ei
osannut käyttää television natiivia resoluutiota, jolloin näytön
reunoista leikkaantui muutama kymmenen pikseliä pois, eli yläreunan
valikon näkyviin saaminen meni säätelyksi.

Näyttö oli ehkäpä parempikin kuin dataprojektori olisi ollut, ei
tarvinnut pimentää huonetta ja kuva oli terävämpi. Ei ollut
teho-ongelmia Scribuksen käytössä, tehoa ja muistia riitti
ylenpalttisesti. Kunnollinen hiiri ja hiirimatto helpottaa, Scribus on
paljolti hiirikäyttöinen.

### Scribuksesta

Scribuksen käytön aloitus esiteltiin, eli ensiksi pitää valita
käytettävän paperin koko ja tehdäänkö sivu vai aukeama kerrallaan, vaiko
peräti taitellaan paperi haitariksi. Kannatti valita mitat
millimetreiksi niin paremmin tajuaa koot, paitsi jos on kirjapainoalaan
perehtynyt ja hallitsee siellä käytetyt mitat.

Hyvä konsti on etsiä ammattilaisen tekemä vastaava painotuote, ja mitata
siitä sivuasettelut omaan projektiin kopioitaviksi. Sivujen marginaalit
kannattaa kokeilla sillä tulostimella jolla aikoo projektin vedostaa tai
koevedokset tulostaa. Tulostimet ei aina osaa tulostaa paperin reunaan
asti, voi olla toistakymmentä millimetriä valkoista reunaa.

Kirjasinlaji eli fontti kannattaa valita käyttötarkoituksen mukaan.
Times-kirjasimet on tutkitusti helppolukuisimpia paperille painettuina,
mutta ruudulta katsottaessa sans serif -kirjasinlajit ovat
helppolukuisempia.

Tuomas näytti miten Scribuksella tehdään sivu, otsikot, kuvat, tekstin
asettelu jne. Tekstin voi sijoittaa palstoihin ja tekstin saa kiertämään
kuvat, myös epäsäännöllisen muotoiset kuvat, jos haluaa tehdä näin
levottomia sivuasetteluja.

Käytettäessä kirjapainoa, kannattaa valmis työ viedä PDF-tiedostoksi, ja
toimittaa tämä tiedosto painoon. Tämä on yksinkertaisin ja varmin tapa
saada painosta juuri se mitä Scribuksella on tehty.

Näyttää olevan eroa millä ohjelmalla katselee Scribuksella tehtyä
PDF-tiedostoa. Adoben acroread osaa näyttää parhaiten, tätä taidettiin
suositellakin Scribuksen ohjeissa. Muut katselimet ei vissiin osaa
näyttää kaikkia fontteja, tai ehkä ne ei tue PDF 1.4 version mukaisia
ominaisuuksia. Acroread on Ubuntulle saatavissa
[Medibuntusta](http://www.medibuntu.org/) ja Debianille [Debian
Multimedia](http://debian-multimedia.org/) -jakelusta. Medibuntulla ei
ole tekemistä lääketieteen kanssa, vaan se on Multimedia, Entertainment
and DIstractions in Ubuntu.


